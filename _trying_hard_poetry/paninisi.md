---
date: 1970-01-01
---

tapos na ang lahat, walang magagawa  
sino ka upang tutulan ang tadhana  
wala ng bukas ang sa'yo nakalaan  
kamatayan ba'y ibig mo ring lusutan

nung una ikaw ay maligaya naman  
sa pag-ibig ikaw ang valedictorian  
sa paligid mo ay puro kaibigan  
mga gustong bagay madaling nakamtan

ngunit katulad ng kastilyong buhangin  
mga pangarap mo'y giniba ng hangin  
wala ka nang ipagmamalaki ngayon  
sorry ka, tapos na ang iyong panahon

masakit man pero kailangan tanggapin  
may mga bagay na sadyang hindi atin  
nawala na sa iyo ang lahat-lahat  
kay kamatayan ka na lang nararapat

ngayon nandito ka sa kabilang buhay  
magaganda na ang iyong nasisilay  
ngunit kailangan bang ikaw ay matuwa  
gayong 'di tapos ang misyon mo sa lupa

hanggang dito ba nama'y dala mo'y dusa  
'di ka ba nagsawa nung ika'y buhay pa  
sayang ka ngunit 'di kita masisisi  
ikaw lang ang dapat sa salitang kasi
